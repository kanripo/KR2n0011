# -*- mode: mandoku-view; -*-
#+TITLE: 經義考
#+DATE: 2015-08-24 22:54:05.487987
#+PROPERTY: ID KR2n0011
#+PROPERTY: BASEEDITION WYG    
#+PROPERTY: JUAN 卷二百九十七
<pb:KR2n0011_WYG_297-1a>¶
欽定四庫全書¶
　經義考卷二百九十七¶
　　　　　　　　　　翰林院檢討朱彝尊撰¶
　　　通説(三/)　(説經下/)¶
　明孝宗曰六經載聖人之道宜講明體行務臻實用¶
　朱升曰大哉六籍之功乎立天地之心植生民之命¶
　措斯人於至治傳是道於無涯先聖後聖因時而起¶
　制作傳述其事不同而此心此理則未甞異也是故¶
<pb:KR2n0011_WYG_297-1b>¶
　詩者人情之宣也書者政事之紀也禮者列義理之¶
　序而樂者陶天地之和也易者上古聖人所以開物¶
　成務而春秋者夫子所以正王道而明大法者也聖¶
　人之道載於經聖人之心無窮經之理亦無窮也¶
　王禕曰載籍以來六經之文至矣凡其為文皆所以¶
　載道者也隂陽之變化載於易帝王之政事載於書¶
　人之情性草木鳥獸之名物載於詩君臣内外之名¶
　分人事之善惡載於春秋尊卑貴賤之等聲容之美¶
<pb:KR2n0011_WYG_297-2a>¶
　以建天地之中和載於禮樂此其為道實至著至乆¶
　與天地同化而同運者而皆託於文以見嗚呼此固¶
　聖人之文也與世有作者舍聖人則無所為學其為¶
　文也苟以載夫道雖未至於聖人之文其必不謬於¶
　聖人者矣　又曰聖人之文厥有六經易以顯隂陽¶
　詩以道性情書以紀政事之實春秋以示賞罸之明¶
　禮以謹節文之上下樂以著氣運之虧盈凡聖賢傳¶
　心之要帝王經世之具所以建天衷奠民極立天下¶
<pb:KR2n0011_WYG_297-2b>¶
　之大本成天下之大法皆於是乎在是故世之學者¶
　本之詩以求其恒本之易以求其變本之書以求其¶
　質本之春秋以求其斷本之樂以求其通本之禮以¶
　求其辨夫如是則六經之文為我之文而我之文一¶
　本於道矣　又曰六經者聖人致治之要術經世之¶
　大法措諸實用為國家天下者所不可一日或廢也¶
　孔子嘗曰我欲託諸空言不如載諸行事之深切著¶
　明也後世學者因以謂聖人未嘗見諸行事而惟六¶
<pb:KR2n0011_WYG_297-3a>¶
　經是作顧遂以空言視六經而訓詁講説之徒又從¶
　而浮詞曲辨淆亂之於是聖人致治經世之用㣲矣¶
　　又曰治易必自中庸始治書必自大學始治春秋¶
　必自孟子始治詩及禮樂必自論語始易以明隂陽¶
　之變推性命之原然必本之於太極太極即誠也而¶
　中庸首言性命終言天道人道必推極於至誠故曰¶
　治易必始於中庸也書以紀政事之實載國家天下¶
　之故然必先之以徳峻徳一徳三徳是也而大學自¶
<pb:KR2n0011_WYG_297-3b>¶
　修身以至治國平天下亦本原於明徳故曰治書必¶
　始於大學也春秋以貴王賤霸誅亂討賊其要則在¶
　乎正誼不謀利明道不計功而孟子尊王道卑霸烈¶
　闢異端距邪説其與時君言每先義而後利故曰治¶
　春秋必始於孟子也詩以道性情而論語之言詩有¶
　曰關睢樂而不淫哀而不傷又曰可以興可以觀可¶
　以羣可以怨禮以謹節文而論語之言禮自鄉黨以¶
　至於朝廷莫不具焉樂以象功徳而論語之言樂自¶
<pb:KR2n0011_WYG_297-4a>¶
　韶武以及翕純皦繹之説莫不備焉故曰治詩及禮¶
　樂必始於論語也此四子六經相通然也　又曰聖¶
　人之經儒者之傳諸子百家之著述歴代太史之紀¶
　録以及天文地理隂陽律厯兵謀術數字學族譜之¶
　雜出敷落旁行虞初稗官燕談脞語之並興其為説¶
　不同為教亦異而其為書類皆學者所當讀而通之¶
　者也雖然學問無窮歳月有限誠有不能徧觀而盡¶
　識者而惟聖人之經則弗可以莫之究也先王之道¶
<pb:KR2n0011_WYG_297-4b>¶
　所以立天下之大本先王之制所以成天下之大業¶
　皆於是乎在乃厄於秦讖緯於漢聖逺言湮愈傳而¶
　愈失時異事易愈變而愈非其流弊遂有不可勝言¶
　者矣宋河南程子關中張子者出始克實踐精討而¶
　聖賢明徳之要帝王經世之規所以垂憲後世者乃¶
　大有所發明其後朱文公張宣公吕成公一時並興¶
　而當其時如永嘉薛氏鄭氏陳氏葉氏閩中林氏永¶
　康陳氏後先迭出各以所學自成其家大抵均以先¶
<pb:KR2n0011_WYG_297-5a>¶
　王之道為己任以先王之制為必行而所以立天下¶
　之大本成天下之大業者咸粲然方册間矣學者之¶
　於經不可徒誦其文而已也必將求其道以淑諸身¶
　明其法以用於世而所學始不徒為空言也¶
　宋濓曰聖人之言曰經其言雖不皆出於聖人而為¶
　聖人所取者亦曰經經者天下之常道也易書春秋¶
　用其全詩與禮擇其純而去其偽未有不合乎道而¶
　不可行於世者也故易詩書春秋禮皆曰經五經之¶
<pb:KR2n0011_WYG_297-5b>¶
　外論語為聖人之言孟子以大賢明聖人之道謂之¶
　經亦宜其他諸子所著正不勝譎醇不逮疵烏足以¶
　為經哉　又曰文當以聖人為宗古之立言簡竒莫¶
　如易又莫如春秋序事精嚴莫如儀禮又莫如檀弓¶
　又莫如書書之中又莫如禹貢又莫如顧命論議浩¶
　浩而不見其涯又莫如易之大傳陳情託物莫如詩¶
　詩之中反覆詠歎又莫如國風鋪張王政又莫如二¶
　雅推美盛徳又莫如三頌有闔有開有變有化脈絡¶
<pb:KR2n0011_WYG_297-6a>¶
　之流通首尾之相應莫如中庸又莫如孟子孟子之¶
　中又莫如養氣好辨等章人能致力於斯得之深者¶
　固與天地相始終得其淺者亦能震盪翕張與諸子¶
　較所長於一世葢文之所存道之所在也文不繫道¶
　不作焉可也　又曰孔子傳易孟子釋詩加數言而¶
　其意炳如辭不費也辭之費經之離乎漢儒訓經使¶
　人縁經以求義優柔而自得之有見乎爾也近世傳¶
　文或累千言學者復求傳中之傳離經逺矣造端者¶
<pb:KR2n0011_WYG_297-6b>¶
　唐之孔穎逹乎　又曰五經自孟氏後無兼通之者¶
　　又曰世求聖人於人求聖人之道於經斯逺已我¶
　可聖人也我言可經也弗之思耳¶
　戴良曰仁義禮智皆人所固有聖人因人之所固有¶
　而為之教焉喜怒哀樂之情人之所固有也以其固¶
　有之情而美刺之於是乎有詩詩者人之情也情雖¶
　易放而辭讓之心則其所固有也以其固有之心而¶
　為之節文於是乎有禮禮者敬也敬則自處卑矣以¶
<pb:KR2n0011_WYG_297-7a>¶
　其自卑之勢而又有書書者上所以通乎下之言也¶
　上下既通然後以其吉凶悔吝之機而作易焉易作¶
　而春秋繼之蓋至於春秋則人之固有者舉亡之矣¶
　然亦以其是是非非而為之斷焉聖人為教之備如¶
　此¶
　朱右曰貫三才而一之者文也羲軒之文見諸圖畫¶
　唐虞稽諸典謨三代具諸易書詩禮春秋故易以闡¶
　象其文奥書道政事其文雅詩發性情其文婉禮辨¶
<pb:KR2n0011_WYG_297-7b>¶
　等威其文理春秋斷以義其文嚴然皆言近而指逺¶
　辭約而義周固千萬世之常經不可尚已¶
　胡翰曰六藝之文易也書也詩也春秋也禮樂也樂¶
　亡而禮僅存其三曰儀禮也周禮也禮記也漢儒槩¶
　而言之以為六藝史遷曰六藝經傳以千萬數窮年¶
　不能究其説累世不能通其學聖人之言豈越(闕/)若¶
　是哉火於秦汨於漢加之傳注日以滋蔓故習於訓¶
　詁者溺於專門流於術數者拘於災異否則辭章而¶
<pb:KR2n0011_WYG_297-8a>¶
　已學者誠以身體之以心㑹之則聖人之道不在於¶
　書而在吾身吾心矣¶
　劉廸簡曰漢儒多分章句有破碎五經之患宋儒詳¶
　衍義説有傅㑹五經之患¶
　劉三吾曰六經載道之書也四書明理之書也易以¶
　道隂陽書以道政事詩以詠性情春秋以正名分禮¶
　以謹節文樂以宣功徳道無乎不在也大學其入道¶
　之户庭乎中庸其造道之閫奥乎論語無非教人操¶
<pb:KR2n0011_WYG_297-8b>¶
　存涵養之要孟子無非教人體驗擴充之功故求道¶
　必自六經始求六經必自四書始¶
　季應期曰窮經以致其用反躬以踐其實不如是讀¶
　書奚益¶
　王紳曰聖人垂訓方來於六經尤著六經非聖人之¶
　所作因舊文而刪定者也易因伏羲文王之著而述¶
　之大傳所以明隂陽變化之理書因典謨訓誥之文¶
　而定之所以紀帝王治亂之迹春秋因魯史之舊而¶
<pb:KR2n0011_WYG_297-9a>¶
　修之所以明外霸内王之分詩因列國歌謡風雅之¶
　什而刪之所以陳風俗之得失禮所以著上下之宜¶
　樂所以導天地之和皆切於日用當於事情而為萬¶
　世之準則也其於取舍用意之際似寛而實嚴若疎¶
　而極宻故學者舍六經無以為也　又曰聖人因自¶
　然之道著為自然之文故因其變化之理而成易因¶
　其訓誥之體而成書因其治化之蹟而成詩因其褒¶
　貶之法而成春秋因其(闕/)　之(闕/)而成禮因其和暢¶
<pb:KR2n0011_WYG_297-9b>¶
　之用而成樂此六經之文所以終天地亘古今而不¶
　易者以其出於自然也¶
　方孝孺曰五經者天地之心三才之紀道徳之本也¶
　善學者學諸易以通隂陽之故性命之理學諸詩以¶
　求事物之情倫理之懿學諸禮以識中和之極節文¶
　之變學諸書以逹治亂之由政事之序學諸春秋以¶
　參天人之際君臣内外之分而學之大統得矣然不¶
　可驟而進也葢有漸焉先之大學以正其本次之孟¶
<pb:KR2n0011_WYG_297-10a>¶
　子之書以振其氣則之論語以觀其中約之中庸以¶
　逢其原然後六經有所措矣　又曰三五之道具六¶
　經乎六經委棄曷作程乎易辨治亂政之禎乎書著¶
　訓謨道之英乎禮以範俗樂和以成乎詩以蕩邪善¶
　之萌乎春秋賞罸人倫之城乎措之孔易施之孔明¶
　乎　又曰聖人嘗言誦詩三百不逹於政雖多亦奚¶
　以為是學詩可以為政也豈惟詩為然傳稱書以道¶
　政事漢儒春秋斷大政則書與春秋亦政事所自出¶
<pb:KR2n0011_WYG_297-10b>¶
　也易以冒天下之道舉而措之民謂之事業則可為¶
　政者莫大乎易記禮者謂班朝治軍涖官行法教訓¶
　正俗分爭辨訟非禮皆不可則禮又政之本也　又¶
　曰聖人之言不可及上足以發天地之心次足以道¶
　性命之原陳治亂之理而可法於天下後世垂之愈¶
　乆而無弊是故謂之經　又曰堯舜禹湯文武周公¶
　孔子八聖人之言行文章具在六經故後之學聖人¶
　者舍六經無以為也　又曰經者治天下之具也豈¶
<pb:KR2n0011_WYG_297-11a>¶
　直文辭云爾哉　又曰齊桓公欲取魯仲孫湫曰魯¶
　猶秉周禮未可伐也則古者以治經與否觀國之興¶
　廢也周原伯魯不悦學閔子馬曰學猶殖也不學將¶
　落原氏其亡乎則以學經與否觀家之存亡也經之¶
　於人其重也如此　又曰明乎春秋者得其斷明乎¶
　易衍者得其中明乎詩書者得其正明乎禮樂者得¶
　其文　又曰法時乎易取政乎書主敬乎禮體和於¶
　樂雅言以詩制事以春秋¶
<pb:KR2n0011_WYG_297-11b>¶
　練子寜曰經所以載道士之欲明聖賢之道者必急¶
　於治經經既治則天下之理有不足明而天下之事¶
　有不足識者矣¶
　王逹曰古者作為六經以教後世易以通幽明開物¶
　成務書以紀政事著道統之傳詩以道性情俾人知¶
　感創春秋示法戒嚴内外之辨禮以正行樂以和心¶
　緫而計之不過數十卷簡易精切莫踰於兹君子誠¶
　欲求道舍此而他求可乎¶
<pb:KR2n0011_WYG_297-12a>¶
　胡儼曰經者常行之典所以載道也堯舜禹湯文武¶
　周公孔子之法言大訓存焉曰易詩書禮樂此五經¶
　之見於白虎通者曰易書禮詩春秋此五經之見於¶
　法言者曰詩書禮樂春秋此五經之見於藝文志者¶
　其見於經解者曰詩書樂易禮春秋為六經曰七經¶
　者於易書詩春秋而益以三禮曰九經者於七經而¶
　益以孝經論語至於十經則又於五經而加以五緯¶
　也夫經之名與數雖不一所以載道則一耳君子窮¶
<pb:KR2n0011_WYG_297-12b>¶
　理以逹道力學以致用必以讀書為本讀書者必以¶
　經為之本¶
　林文曰自夫子之刪述顔曽思孟之授受六經之道¶
　煥然大明如日中天有志於學者誦其經而究其心¶
　則聖人之道不可勝用矣¶
　葉儀曰聖賢言行盡於六經四書其㣲辭奥義則近¶
　世先儒之説備矣由其言以求其心涵泳從容乆自¶
　得之不可先立己意而妄有是非也¶
<pb:KR2n0011_WYG_297-13a>¶
　薛瑄曰六經四書皆聖賢之言也由其言以得其心¶
　則在人焉爾　又曰聖賢之書其中必有體要如明¶
　徳為大學之體要誠為中庸之體要仁為論語之體¶
　要性善為孟子之體要以至五經各有體要體要者¶
　何一理而足以該萬殊也荀揚諸子之書辭亦竒矣¶
　論亦博矣其中果有體要如聖賢之書乎　又曰舍¶
　五經四書與周程張朱之書不讀而讀他書是猶惡¶
　覩泰山而喜丘垤也¶
<pb:KR2n0011_WYG_297-13b>¶
　彭朂曰堯舜禹湯文武周公之道非孔子刪述六經¶
　垂憲萬世則其道無傳所謂集羣聖之大成也濓洛¶
　關閩之學非朱子裒集諸子之言而注釋六經則其¶
　學不明所謂集羣賢之大成也¶
　曹端曰六經四子書天下萬世言行之繩墨也不可¶
　不使之先入於心¶
　劉定之曰羣經皆仲尼刪述垂訓然詩書禮尤切實¶
　故雅言之觀夫孝經每章之末以詩語結焉論語全¶
<pb:KR2n0011_WYG_297-14a>¶
　篇之終以書事證焉上而至於一拱手之尚左尚右¶
　下而至於一動足之蹜如躩如既切切執其禮又孜¶
　孜言其故信乎雅言之在詩書禮也後之學者苟非¶
　心維其義口誦其文用功無間其何以得温柔敦厚¶
　之仁於國風雅頌之辭廣疏通知逺之智於虞夏殷¶
　周之載成恭儉莊敬之禮於制度品節之間内以淑¶
　身外以用世哉¶
　楊守陳曰古者卜筮也而有易歌詠也而有詩紀載¶
<pb:KR2n0011_WYG_297-14b>¶
　也而有書有春秋行有禮奏有樂皆烝民日用之常¶
　皇帝王治世之典而天下之道自一而萬無弗載於¶
　是矣¶
　張寜曰六經四書其言皆𢎞妙而淵懿周宻而精純¶
　渾渾焉噩噩焉而相為備具未始致意於文字也¶
　何喬新曰經以載道道本於心夫子祖述憲章垂六¶
　經以詔萬世易作而吉凶禍福之驗該矣書作而治¶
　亂存亡之戒明矣詩作而吟詠性情之美極矣動盪¶
<pb:KR2n0011_WYG_297-15a>¶
　天地之中和而為禮樂斧衮二百四十年之善惡而¶
　為春秋由是二帝三王之道益明於天下然六經心¶
　學也是故説天莫辨於易由吾心即太極也説事莫¶
　辨乎書由吾心政之府也説志莫辨乎詩由吾心統¶
　性情也説理莫辨乎春秋由吾心分善惡也説體莫¶
　辨乎禮由吾心有天序也導民莫過乎樂由吾心備¶
　人和也聖人因其心之所有而以六經教之秦漢以¶
　來心學不傳京房溺於名數世豈復有易孔鄭專於¶
<pb:KR2n0011_WYG_297-15b>¶
　訓詁世豈復有書詩董仲舒流於災異世豈復有春¶
　秋樂固亡矣至於大小戴氏之所記亦多未純世豈¶
　復有全禮哉經既不明心則不正國家安得而善治¶
　鄉閭安得有善俗乎　又曰漢宣帝詔諸儒講經於¶
　石渠章帝㑹諸儒講五經於白虎觀如蕭望之之經¶
　術劉向之精忠則講論於石渠者也如丁鴻之至行¶
　賈逵之博學則講論於白虎觀者也宋之經筵尤重¶
　擇人文彦博以三朝元老而與經筵程伊川以一代¶
<pb:KR2n0011_WYG_297-16a>¶
　大儒而為講官他如賈昌朝范祖禹無非端人正士¶
　其所以發聖人之經窮典籍之奥者班班可考以水¶
　喻政得之小旻烹鮮喻治得之匪風此學詩也薄刑¶
　緩征荒政講之修徳承天視䘲論之此學禮也上承¶
　下施葢取諸鼎亂極生治葢取諸萃易學明也説命¶
　三篇特誦三句五子之歌再誦六句書學深也論魯¶
　封疆講鄭鑄刑此明春秋而知之大學修身中庸入¶
　徳此講禮記而知之得人如此其有禆於君徳豈淺¶
<pb:KR2n0011_WYG_297-16b>¶
　也哉¶
　程敏政曰道原於天性於人具於聖人之六經經也¶
　者聖人修道之教而人所以為窮理盡性明善誠身¶
　之學者也自性學既㣲六經常為空言於天下凡師¶
　之所以授徒上之所以取士者亦徒曰明經而經反¶
　晦者千餘年至宋兩程夫子始得聖學於遺經紫陽¶
　夫子實嗣其傳其説經以詔來學於易於詩皆手筆¶
　也於書於禮於樂則指授其及門之士而學庸論孟¶
<pb:KR2n0011_WYG_297-17a>¶
　四書所以為治經之階梯者又皆煥乎炳如無復遺¶
　憾夫然後天下後世之人知明經將以復性而足致¶
　夫體用一原隠㣲無間之極功嗟夫六經明晦世道¶
　之汚隆繫焉必窮理明善以求經之明盡性誠身以¶
　求經之所以明則有功於世教豈不盛哉　又曰宋¶
　末元盛之時學者於六經四書纂訂編綴曰集義曰¶
　附録曰纂䟽曰集成曰講義曰通考曰發明曰紀聞¶
　曰管窺曰輯釋曰章圖曰音考曰口義曰通㫖棼起¶
<pb:KR2n0011_WYG_297-17b>¶
　蝟興不可數計六經注腳抑又倍之¶
　章懋曰聖賢之道載諸經具之吾心而著于日用事¶
　物人倫之間若大學之敬中庸之誠論語之操存涵¶
　養孟子之體驗擴充一一反之身心實踐而力行之¶
　求之吾心而無慊斯考之聖賢而不謬驗之内外而¶
　無怨矣¶
　黄諌曰書之可信者經焉耳矣經之外未足盡信也¶
　桑悦曰易始於皇書始於帝詩始於王春秋始於伯¶
<pb:KR2n0011_WYG_297-18a>¶
　禮之與樂所以經緯皇帝王伯者也由伯而下棄禮¶
　絶樂有不可勝言者矣聖人因作春秋以閑世變明¶
　王道抑霸功以逹易書詩禮樂之事業是故存乎易¶
　以全春秋之變存乎書以全春秋之恒存乎詩以全¶
　春秋之藴存乎禮以全春秋之序存乎樂以全春秋¶
　之和而易書詩禮樂又所以存乎春秋者也六經各¶
　一其體用論其大分五經者春秋之體春秋者五經¶
　之用　又曰孔孟既没六經七篇之傳所以續其亡¶
<pb:KR2n0011_WYG_297-18b>¶
　以施教也苟讀孔孟之書而不潛心其為人不為徒¶
　讀也邪¶
　王鏊曰世謂六經無文法不知萬古義理萬古文字¶
　皆從經出也即如七月一篇叙農桑稼圃内則叙家¶
　人寢興烹飪之細禹貢叙山川脈絡原委如在目前¶
　論語記夫子在鄉在朝使儐等容宛然畫出一箇聖¶
　人孰謂六經無文法　又曰漢初六經皆出秦火煨¶
　燼之末孔壁剥蝕之餘然去古未逺尚遺孔門之舊¶
<pb:KR2n0011_WYG_297-19a>¶
　諸儒掇拾補葺專門名家各守其師之説其後鄭𤣥¶
　之徒箋注訓釋不遺餘力雖未盡得聖經㣲㫖而其¶
　功不可誣也宋儒性理之學行漢儒之説盡廢然其¶
　間有不可得而廢者好古者不可不考也¶
　張吉曰學者不讀五經遇事便覺窒礙今士子業一¶
　經豈聖人之言亦有當去取者耶¶
　石珤曰聖人之道載在六經王者用之以定四海其¶
　臣用之以弼其治其民用之以親親長長幼幼養生¶
<pb:KR2n0011_WYG_297-19b>¶
　送死而無憾何莫非六經之功哉¶
　王啓曰自夫子刪述六經而伏羲堯舜禹湯文武周¶
　公之道寓於易書詩春秋禮樂如天之不可階而升¶
　夫子恐人好髙而反失之也故其為教博文約禮之¶
　外性與天道罕言而論語一書不出問答思辨之間¶
　當時曽子傳其學耑用心於内其作大學則曰格物¶
　致知猶吾夫子也曽子傳之子思其作中庸則曰擇¶
　善思誠猶吾曽子也子思傳之孟子其作七篇則曰¶
<pb:KR2n0011_WYG_297-20a>¶
　知言明善猶吾子思也惜乎其書存其人亡異端之¶
　説始熾猥以百家之言厠於其間學者莫知所宗幸¶
　而四子之澤未泯漢董子思所以禁之首請罷黜百¶
　家以尊孔子其後始置五經博士四子得列講師而¶
　百家不致與六經抗衡矣¶
　楊亷曰先六經而後諸子百氏此讀書之要也　又¶
　曰大學以格物為先格物以讀書為先所讀之書五¶
　經四書其本領也¶
<pb:KR2n0011_WYG_297-20b>¶
　楊廷和曰六經自古聖賢正學之心法在焉諸賢之¶
　所謂學者不出乎是¶
　顧璘曰六經者禮義之統紀文章之準繩也學者不¶
　根六經無以成學　又曰孔孟所引詩書多斷章取¶
　義不拘拘於章句葢義理乃其精㣲文辭特糟粕耳¶
　至宋儒泥章句立主意雖於文字之際有所發明卒¶
　使六經之㫖拘牽執滯而無曲暢旁通之趣實訓詁¶
　之學為之害也　又曰六經之文非仕與學者限於¶
<pb:KR2n0011_WYG_297-21a>¶
　禁而不得為也奈何排其戸不歴其奥乎　又曰六¶
　經道之綱也苟舉其綱萬目咸正¶
　何瑭曰聖賢之道昭在六籍如日星後學愧不能知¶
　而行之自宋以來儒者之論太多此吾之所深懼也¶
　王廷相曰六經者道之所寓故仲尼取以訓世八索¶
　九丘連山歸藏非不古也道不足以訓仲尼則棄之¶
　故後世無聞¶
　崔銑曰先王之道存乎經學者倦於行於是乎深性¶
<pb:KR2n0011_WYG_297-21b>¶
　命之談亡其本矣夫慕父母者孝子之行也履六經¶
　者醇士之學也是故經明而習同習同而徳立徳立¶
　而化行化行而後天下國家可從而理矣　又曰圖¶
　象繁而易荒矣小序廢而詩蕪且淺矣左氏輕而春¶
　秋虚矣喜新變古君子無樂乎斯焉爾¶
　方鵬曰五經四書一也漢人讀之為訓詁之學唐人¶
　讀之為辭章之學今人讀之為科舉之學葢讀之者¶
　同而用之者異也¶
<pb:KR2n0011_WYG_297-22a>¶
　邵鋭曰經也者天地之心聖賢之精藴皆於是乎在¶
　故經明則道明道明則天極以立地維以張人紀以¶
　定而天下之能事於是乎畢矣¶
　王道曰學者讀聖人之經於千載之下求聖人之意¶
　於千載之前必須虚懐觀理以求至當歸一之趨不¶
　可横立偏見而反牽引聖言以狥己意也¶
　薛蕙曰易之言有不同乎書者矣書之言有不同乎¶
　詩者矣各經之言或先或後或彼或此何必一一强¶
<pb:KR2n0011_WYG_297-22b>¶
　同乎直要其歸觀其所以同可耳¶
　桂蕚曰讀大學必如親見孔子曽子讀中庸必如親¶
　見子思讀論語必如親問孔子於洙泗之上讀孟子¶
　必如親事孟子於齊梁之間¶
　王守仁曰經常道也以言隂陽消息之行則謂之易¶
　以言紀綱政事之施則謂之書以言歌詠性情之徳¶
　則謂之詩以言條理節文之著則謂之禮以言欣喜¶
　和平之生則謂之樂以言誠正邪偽之辨則謂之春¶
<pb:KR2n0011_WYG_297-23a>¶
　秋六經者吾心之紀籍也而六經之實則具於吾心¶
　許誥曰六經所載皆聖王治民之道欲求道者舍是¶
　無所用心矣¶
　陸深曰書莫尚於經經聖人之書也後有作焉凡切¶
　於經者咸得附矣¶
　湛若水曰聖人之治本於一心聖人之心見於六經¶
　故學六經者所以因聖言以感吾心而逹於政治者¶
　也¶
<pb:KR2n0011_WYG_297-23b>¶
　祝允明曰經業自漢儒迄於唐或師弟子授受或朋¶
　友講習或閉戸窮討敷布演繹難疑訂譌益乆益著¶
　宋人都掩廢之或用為己説或稍援他人必當時黨¶
　類吾不知先儒果無一義一理乎亦可謂厚誣之甚¶
　矣其謀深而力悍能令學者盡棄其學隨其歩趨迄¶
　數百年不悟不疑而愈固太祖皇帝令學者治經用¶
　古注䟽參以後説而士不從也嗚呼試閱兩漢魏晋¶
　南北朝隋唐之學其義指理致度數章程何等精宻¶
<pb:KR2n0011_WYG_297-24a>¶
　𢎞博宋人不見何處及之況並之又況以為過之乎¶
　此非空言可强辨解也¶
　黄焯曰六經文之至也不可以擬而續也後之為文¶
　者舍六經奚以哉¶
　龎嵩曰孔子集百王大成非不可博取然所刪述六¶
　經而已所信用者周禮而已所傳授者論語而已¶
　楊慎曰宋儒説經其失在廢漢儒而自用巳見夫六¶
　經作於孔子漢世去孔子未逺傳經之人雖劣其説¶
<pb:KR2n0011_WYG_297-24b>¶
　宜得其真宋儒去孔子千五百年矣雖其聰穎過人¶
　安能一旦盡棄其舊而獨悟於心乎然今之人安之¶
　不怪則科舉之累先入之説膠固而不可解也　又¶
　曰六經日用之五榖也人豈有一日不食五榖者乎¶
　楊天祥曰五經備天地萬物之理讀之每徹一卷心¶
　曠神怡視聽俱新不出户庭十年徧之矣雖不足以¶
　喻人亦足以自喻也¶
　鄒守益曰五經四書聖人救世之藥方也¶
<pb:KR2n0011_WYG_297-25a>¶
　徐公階曰經也者聖人以扶人極以開來學其道甚¶
　大羣籍不得並焉¶
　鄭公曉曰宋儒有功於吾道甚多但開口便説漢儒¶
　駁襍又譏訕訓詁恐未足以服漢儒之心宋儒所資¶
　於漢儒者十七八只今諸經書傳注儘有不及漢儒¶
　者宋儒議漢儒太過近世又信宋儒太過要之古注¶
　疏終不可廢也¶
　林雲同曰天地聖人之藴盡於六經六經垂憲之功¶
<pb:KR2n0011_WYG_297-25b>¶
　成於夫子¶
　蘇祐曰聖人垂教六籍森列立天人之極逹皇王之¶
　軌究隂陽之變溯聲化之原謹名分之㣲約性情之¶
　正則皆心之用而經之所由著也雖有易詩書春秋¶
　禮樂之殊弗外於心苟善治焉其於經不合者寡矣¶
　孔天𦙍曰六經者聖人之心也所謂天地之道民物¶
　之彝宇宙之極而非言語文字云爾也繇是變通之¶
　而為易經綸之而為書歌詠之而為詩節文之而為¶
<pb:KR2n0011_WYG_297-26a>¶
　禮和暢之而為樂法制之而為春秋皆自其心出之¶
　者也¶
　王崇曰聖人不可得見所可見者聖人之書易書詩¶
　春秋禮樂是也易言乎其命也書言乎其行也詩言¶
　乎其思也春秋言乎其識也禮言乎其體分也樂言¶
　乎其風氣也皆聖人之所為文也是故君子能遂義¶
　不愆於時則庶乎易矣遹徳不詭於中則庶乎書矣¶
　慎動不離於正則庶乎詩矣鑒㣲不闇於公則庶乎¶
<pb:KR2n0011_WYG_297-26b>¶
　春秋矣修已不欺於敬則庶乎禮矣軌物不失於和¶
　則庶乎樂矣¶
　薛應旂曰聖人作經易以道化書以道事詩以逹意¶
　禮以節人樂以發和春秋以道義先後聖哲上下數¶
　千言究其指歸無非所以維持人心於不壊也人乃¶
　任末棄本各出意見競為訓疏支辭蔓説炫博務竒¶
　門戸爭髙相傾交毁而彼此枘鑿後先矛盾遂使學¶
　者之耳目應接不暇而本然之聰明反為所蔽焉況¶
<pb:KR2n0011_WYG_297-27a>¶
　乎不遵經而遵傳今日之經已為世儒之經非復古¶
　聖人之經矣正猶讀方書而不知治病反以庸醫之¶
　説而亂炎黄之真也其害可勝言哉　又曰漢之窮¶
　經者易如田何以及施孟梁丘書如伏生以及歐陽¶
　大小夏侯詩如申公以及轅韓大小毛公禮如髙堂¶
　生以及后蒼大小二戴春秋如公羊榖梁以及劉氏¶
　嚴氏其諸若馬融劉歆鄭𤣥孔穎逹諸人轉相授受¶
　而注疏作焉雖其人未必皆賢所言未必皆當然於¶
<pb:KR2n0011_WYG_297-27b>¶
　秦火之後而非此數人則六經幾乎息矣至宋鄭樵¶
　乃謂秦人焚書而書存漢儒窮經而經絶信斯言也¶
　則是漢儒之罪葢又不止於秦火也然自今觀之漢¶
　去古未逺而聖人之遺㫖猶或有得於面承口授之¶
　餘故宋儒釋經遂多因之而闕文疑義一以注疏為¶
　正如九六老變孔穎逹之説也文質三統馬融之説¶
　也河洛表裏之符宗廟昭穆之數劉歆之説也五音¶
　六律還相為宫鄭𤣥之説也其擇言之廣取善之公¶
<pb:KR2n0011_WYG_297-28a>¶
　要在明乎經而不失聖經之意耳豈得盡如夾漈之¶
　論哉葢漢儒之學長於數若儀文節度之煩蟲魚草¶
　木之變皆極其詳其學也得聖人之博宋儒之學長¶
　於理若天地隂陽之奥性命道徳之㣲皆究其極其¶
　學也得聖人之約合是二者而虚心體認則天機相¶
　為感觸當自黙㑹於燕閒静一之中超然悟於意言¶
　象數之表而吾心之全體大用可一以貫之而不溺¶
　於先入之説不蔽於淺陋之見矣尚何有衆言之淆¶
<pb:KR2n0011_WYG_297-28b>¶
　亂哉¶
　王文禄曰大學之道問學之宏規論語之言踐履之¶
　實理孟子七篇擴充之全功中庸一書感化之大義¶
　呉桂芳曰惟精惟一者聖人之心而其經綸之迹則¶
　今六經之所載者備焉聖人非故以迹而示人也葢¶
　其仁天下之心無窮故不忍以其有盡之身而廢天¶
　下萬世可繼之治是故六經作焉六經者道法兼備¶
　聖人雖往而循之者足以立政明之者足以立教此¶
<pb:KR2n0011_WYG_297-29a>¶
　聖人為萬世至深且逺之計也故其舉之於口筆之¶
　於書或刪或述若易詩書禮樂春秋其為言雖殊然¶
　皆不離乎彞倫日用之常此吾儒之學所以為萬世¶
　不易之道而與天壤均無敝者也¶
　林&KR1420;曰聖人之道不明諸儒晦之也易詩書春秋禮¶
　樂聖人所以垂訓也自漢以來傳經者無慮數百家¶
　其書學者多有之然聖人之㫖愈鬰而不章則諸儒¶
　之過也夫六經之道同條共貫第諸儒言之有同有¶
<pb:KR2n0011_WYG_297-29b>¶
　不同易以道隂陽而厄之於數至作太𤣥潛虚以擬¶
　之其失也拘而不通書以道政事武成之篇孟子疑¶
　之金縢之冊周公或不為此也必曲為之説則其失¶
　也誣而難信詩以道性情而鄭衛之風皆目為淫奔¶
　所自作何以被之管絃又欲盡廢小序則其失也踈¶
　而起後世之疑春秋以道名分誅亂臣討賊子其大¶
　㫖固也滕侯以黨惡貶其後世許止以不嘗藥被之¶
　弑君故其失也鑿而多端至於禮樂則漢儒之附㑹¶
<pb:KR2n0011_WYG_297-30a>¶
　為已甚矣葢傳注愈繁則聖人之經愈晦曰盡廢傳¶
　注可乎曰何可廢也傳注所以明經也與其過而廢¶
　之孰若過而存之¶
　王維楨曰經者常也言萬世可常用也故天有常星¶
　不見則為異聖人有常言不用則為乖六經各一體¶
　不相沿也易布卦以經緯相錯書序事以都俞造端¶
　詩紀徳以比興發義禮樂陳器數以問荅成章六經¶
　之道明哲所不能踰也¶
<pb:KR2n0011_WYG_297-30b>¶
　皇甫汸曰道㪚於天地而載於書謂之文文以載道¶
　謂之經六經作而天地之道闡矣天地之文肇矣¶
　周子儀曰聖人之作經也因人心自然之理而為之¶
　闡明開發其言明白簡切而可深思故因人心之有¶
　隂陽也而為之贊易因人心之有政事性情也而為¶
　之刪詩書因人心之有名分節文也而為之修春秋¶
　定禮樂理如是而至聖人之言亦如是而止¶
　田一&KR1441;曰昔者聖人之作經也樞紐造化陶冶性情¶
<pb:KR2n0011_WYG_297-31a>¶
　綱紀政事宣逹中和扶植名分垂恒乆之至教洩神¶
　化之奥㫖莫非道也經以載道而後世之書多偽則¶
　聖人之經紊矣學以致道而後世之儒多雜則聖人¶
　之學病矣經不可使紊也是故惡夫偽也學不可使¶
　病也是故惡夫雜也¶
　馮時可曰六經無浮字　又曰漢儒之於經臺史之¶
　測天也不能盡天而觀象者莫能廢¶
　呉中行曰秦人坑燔之後經術熄矣漢儒傳經之義¶
<pb:KR2n0011_WYG_297-31b>¶
　而六經頼以不亡叔世汨溺之餘理學晦矣宋儒窮¶
　經之理而六經因之益顯¶
　王敬臣曰六經文之本為文者舍六經而效子史本¶
　之則無如之何¶
　陳師曰太昊畫八卦則易之始也又有網罟之歌則¶
　詩之始也伏羲神農黄帝之書謂之三墳則書之始¶
　也¶
　章潢曰經常道也以言隂陽消息之行則謂之易以¶
<pb:KR2n0011_WYG_297-32a>¶
　言紀綱政事之施則謂之書以言歌詠性情之發則¶
　謂之詩以言條理節文之著則謂之禮以言懽喜和¶
　平之生則謂之樂以言誠偽邪正之辨則謂之春秋¶
　故易也者志吾心之隂陽消息者也書也者志吾心¶
　之紀綱政事者也詩也者志吾心之歌詠性情者也¶
　禮也者志吾心之條理節文者也樂也者志吾心之¶
　懽喜和平者也春秋也者志吾心之誠偽邪正者也¶
　君子之於六經也求之吾心之隂陽消息而時行焉¶
<pb:KR2n0011_WYG_297-32b>¶
　所以尊易也求之吾心之紀綱政事而時施焉所以¶
　尊書也求之吾心之歌詠性情而時發焉所以尊詩¶
　也求之吾心之條理節文而時著焉所以尊禮也求¶
　之吾心之懽喜和平而時生焉所以尊樂也求之吾¶
　心之誠偽邪正而時辨焉所以尊春秋也　又曰易¶
　以道人心之中正書以道人心之祗敬詩以道人心¶
　之和平禮以道人心之品節春秋以道人心之是非¶
　則是人心為五經之本也　又曰五經聖賢述作不¶
<pb:KR2n0011_WYG_297-33a>¶
　齊要皆定之孔子以垂教萬世易以象教書以身教¶
　詩以聲教禮以理教春秋以名分教若各一其義也¶
　然道一也¶
　何洛文曰五經非他聖人之心也聖人之心即天地¶
　之心古今人所同也故易不過道吾心之時書不過道¶
　吾心之中詩不過道吾心之無邪春秋不過道吾心¶
　之公禮樂不過道吾心之序與和使人人各得其心¶
　之自然則天地常位萬物常育五經可以無作而顧¶
<pb:KR2n0011_WYG_297-33b>¶
　有不能者是以聖人筆之于書俾反求而自得之葢¶
　非有意于立言而不得不作也¶
　沈堯中曰道統之在天下由伏羲而堯舜而禹湯而¶
　文武周公孔子上下數千百年若斷若續迄今猶可¶
　尋繹者經是已伏羲吾得之易堯舜禹湯文武吾得¶
　之詩書周公得之禮孔子得之春秋合五經而序之¶
　廼知數聖人之統系存焉¶
　陳于陛曰聖賢垂世立教莫備于五經五經者天地¶
<pb:KR2n0011_WYG_297-34a>¶
　自然之文生人日用之具五經之道明則諸子百家¶
　之説若權設而不可欺以輕重繩陳而不可欺以曲¶
　直頼以見聖人之心者獨此而已¶
　葉向髙曰九經者聖言之至約至博者也¶
　唐公文獻曰經之存於世若日星麗天岳瀆亘地學¶
　者見作者之心於千載之上頼有注䟽存焉漢之諸¶
　儒磨礱以歳月窮殫以心力然後成一家之言其所¶
　持論皆師門所授搢紳長老之所傳聞要以發明聖¶
<pb:KR2n0011_WYG_297-34b>¶
　學澤於道徳者多也自談者謂漢儒窮經而經絶至¶
　以訓詁支離烈於燔燄抉瑕摘釁掩其𢎞美往哲羽¶
　翼之功幾不存於世矣¶
　劉曰寜曰今之談經者専主濓洛諸儒當秦火既燔¶
　闗洛未起㣲漢諸儒彼宋人豈真能於夢想羹墻之¶
　間遂彷彿其意而接其傳耶不見夫越人之治絲乎¶
　漢儒三繅拮据尺櫛寸比䟽之引之緒井井然理也¶
　宋人則因之以収組織章甫之效世徒見其為章為¶
<pb:KR2n0011_WYG_297-35a>¶
　甫也而遂忘拮据之為力可乎哉¶
　鄭瑗曰六經言道而不遺法四書言理而不外事¶
　胡應麟曰夏商以前經即史也尚書春秋是已周秦¶
　之際子即集也孟軻荀況是已　又曰尚書經之史¶
　也春秋史之經也中庸孟子子也而其理則經也¶
　又曰六經之學廣大閎深歴世名儒第專其一有專¶
　於易者有專於書者有專於詩者有專於禮者有專¶
　於春秋者有專於爾雅者若馬融鄭康成賈逵王肅¶
<pb:KR2n0011_WYG_297-35b>¶
　劉炫崔浩孔穎逹陸徳明數子諸經並釋六籍兼該¶
　義或未精博斯稱極宋世鉅儒精於析理博匪所先¶
　新安後出兼綜二家既精且博矣　又曰宋初邢昺¶
　孫奭等尚多以注䟽顯至閩洛談理而經學逈别前¶
　代¶
　鄧黻曰文莫粹於經聖賢以其精藴而形諸辭辭可¶
　以已聖賢必無事於作作焉者不得已也¶
　焦竑曰經者性命之奥政治之樞文章之祖也¶
<pb:KR2n0011_WYG_297-36a>¶
　顧起元曰漢建初八年詔選髙才生受四經乃左氏¶
　榖梁春秋古文尚書毛詩也漢藝文志云學五經乃¶
　詩書禮樂春秋也建元五年立五經博士乃書詩禮¶
　易公羊春秋也揚子法言五經為辨乃易書禮詩春¶
　秋也唐五經博士乃周易尚書毛詩左氏春秋禮記¶
　也孔穎逹與諸儒撰定五經正義乃周易尚書毛詩¶
　禮記春秋也禮記經解六藝政教得失乃詩書樂易¶
　禮春秋也史記孔子曰六藝於治一也乃禮樂書詩¶
<pb:KR2n0011_WYG_297-36b>¶
　易春秋也莊子天下篇六經與上同漢武表章六經¶
　乃易書詩禮樂春秋也秦宓曰文翁遣司馬相如東¶
　受七經又傅咸有七經詩隋樊深有七經義綱七經¶
　論乃易書詩三禮春秋也宋劉敞有七經小傳乃詩¶
　書春秋周禮儀禮禮記論語也經典釋文序録九經¶
　乃易書詩三禮春秋孝經論語也漢書藝文志九經¶
　唐谷那律稱九經庫韋表㣲著九經師授譜後唐挍¶
　九經鏤板於國子監乃易書詩禮樂春秋論語孝經¶
<pb:KR2n0011_WYG_297-37a>¶
　小學也南史周續之通十經乃五經五緯也宋百官¶
　志國子助教十人分掌十經乃周易尚書毛詩禮記¶
　周官儀禮春秋左氏公羊榖梁論語孝經也莊子孔¶
　子繙十二經以説老聃云詩書禮樂易春秋又加六¶
　緯一説易上下經并十翼也一云春秋十二公經也¶
　今十三經注䟽國子監刋本乃易詩書禮記周禮儀¶
　禮左氏春秋公羊傳榖梁傳論語孝經孟子爾雅也¶
　髙攀龍曰三代而後聖王不作於是孔子出以六經¶
<pb:KR2n0011_WYG_297-37b>¶
　治天下決是非定好惡使天下曉然知如是為經常¶
　之道越志者欲有所肆焉民得執常道以格之故亂¶
　臣賊子不旋踵而誅是六經者天之法律也天下之¶
　所以治而亂亂而復治者以六經在也　又曰六經¶
　皆聖人傳心明經乃所以明心明心乃所以明經明¶
　經不明心者俗學也明心不明經者異端也¶
　陳懿典曰甚哉王通氏之黜漢而自尊其續經之功¶
　也其言曰九師興而易道㣲三傳作而春秋㪚齊韓¶
<pb:KR2n0011_WYG_297-38a>¶
　毛鄭詩之末也大戴小戴禮之衰也書殘于古今詩¶
　失于齊魯其訟言而攻之也無非欲自尊其所述七¶
　制之書闗朗之易元經禮樂與六籍並而卑訾漢人¶
　之注疏為不足道也自文中子之言出而訓詁家絀¶
　矣傳至宋儒則詆訾漢儒愈力甚且曰秦人焚書而¶
　書存漢人窮經而經絶則又隂祖通之言而益重漢¶
　人之罪也嗟夫貶漢所以尊宋也不知秦灰方熸孔¶
　壁乍起自漢始除挾書律之嵗以至于宋其間千有¶
<pb:KR2n0011_WYG_297-38b>¶
　餘載六籍之文不至于凘滅殆盡以竢後人之講明¶
　而表章者伊誰之力也設令遺經㪚逸異端縱橫即¶
　有宋諸儒何所據以加論著之功續不傳之祕哉¶
　謝肇淛曰宋儒貶經太過者至目春秋為㫁爛朝報¶
　信經太過者至以周禮為周公天理爛熟之書不知¶
　春秋非孔子不能作而周禮實非周公之書也至歐¶
　陽永叔以繫辭非孔子之言抑又甚矣¶
　錢陸燦曰十三經之有傳注箋解義疏也肇于漢晉¶
<pb:KR2n0011_WYG_297-39a>¶
　粹于唐而是正于宋熙寧中王介甫慿藉一家之學¶
　創為新義而經學一變淳熙中朱元晦折衷諸儒之¶
　學集為傳注而經學再變再變之後漢唐章句之學¶
　或幾乎熄矣宋之學者自謂得不傳之學于遺經而¶
　近代儒者遂以講道為能事漢儒謂之講經今世謂¶
　之講道聖人之經即聖人之道也離經而講道則亦¶
　宋儒埽除章句者導其先路也宋史儒林與道學分¶
　而古人傳注箋解義疏之學轉相講述者無復遺種¶
<pb:KR2n0011_WYG_297-39b>¶
　此亦古今經術升降絶續之大端也經學之熄也降¶
　而為經義道學之偷也流而為俗學輇材小儒敢于¶
　嗤㸃六經呰毁三傳學術蠱壊世道偏頗孟子曰我¶
　亦欲正人心君子反經而已矣誠欲正人心必自反¶
　經始誠欲反經必自正經學始¶
　趙樞生曰讀經者求天地之道于易求帝王之道于¶
　書求諸侯之道于春秋求大夫士之道于禮求民物¶
　之道于詩¶
<pb:KR2n0011_WYG_297-40a>¶
　喬可聘曰六經之義驗之于心而然施之行事而順¶
　然後為得今人讀孔孟書乃祇為榮肥計便是異端¶
　如何又闢異端¶
　柴紹炳曰春秋載夏五郭公把子伯甲戌己丑之類¶
　以其傳疑未嘗輙加增損論語曰君子於其所不知¶
　葢闕如也至宋代儒者多以己意刪訂經文二程改¶
　大學朱子作孝經刋誤将舊文併省分屬經傳而刪¶
　其字句夫仲尼不敢改魯史而程朱改孝經大學此¶
<pb:KR2n0011_WYG_297-40b>¶
　等事聽先儒自為之勿效之也¶
　顧炎武曰攻定經文如程子改易繫辭天一地二一¶
　節於天數五之上論語必有寢衣一節於齊必有明¶
　衣布之下蘇子瞻改書洪範曰王省惟嵗一節於五¶
　曰厯數之下改康誥惟三月哉生魄一節於洛誥周¶
　公拜手稽首之上朱子改大學康誥曰至止於信於¶
　未之有也之下改詩云瞻彼淇澳二節於止於信之¶
　下論語誠不以富二句於齊景公有馬千駟一節之¶
<pb:KR2n0011_WYG_297-41a>¶
　下詩小雅以南陔足鹿鳴之什而下改為白華之什¶
　皆至當無復可議後人效之妄生穿鑿周禮五官互¶
　相更調而王文憲作二南相配圖洪範經傳圗重定¶
　中庸章句圖改甘棠野有死麕何彼穠矣三章於王¶
　風仁山金氏本此改歛時五福一節於五曰考終命¶
　之下改惟辟作福一節於六曰弱之下使鄒魯之書¶
　傳於今者幾無完篇殆非所謂畏聖人之言者矣¶
　又曰古人之文變化不拘況六經出自聖人傳之先¶
<pb:KR2n0011_WYG_297-41b>¶
　古非後人所敢擅議也　又曰讀書不通五經者必¶
　不能通一經¶
　(闕/)　　曰六經自秦煨燼而後非漢儒專門訓詁後¶
　即有濓洛大儒亦無從得不傳之學於遺經在當時¶
　各自名家至今日而存亡或異然其源流猶可取而¶
　考證也¶
　黃虞稷曰五經逮婺源朱子出而學益明雙湖雲峰¶
　兩胡氏之於易慶源輔氏之於詩九峰蔡氏之於¶
<pb:KR2n0011_WYG_297-42a>¶
　書勉齋黃氏信齋楊氏之於禮清江張氏之於春秋¶
　闡明羽翼等于漢儒家法而義理過之¶
　陸隴其曰諸經皆學者所當用力今人只專守一經¶
　而於他經則視為没要𦂳此學問所以日陋　又曰¶
　漢儒多求詳於器數而濶畧於義理聖人之遺言雖¶
　頼之以傳而聖人之精微亦由之而湮至濓洛闗閩¶
　諸儒出即器數而得義理然後聖人之㫖昭若白日¶
　而六經之學於是為盛¶
<pb:KR2n0011_WYG_297-42b>¶
　　　　按西漢經師各有家法其授受流𣲖儒林傳¶
　　　　載之詳矣其後費直京房之說行而為施孟¶
　　　　梁丘之易者寡杜林古文興而為歐陽大小¶
　　　　夏侯之書者疎毛傳廣而齊魯韓詩漸衰左¶
　　　　傳立而嚴顔春秋幾輟范史述儒林不能如¶
　　　　班氏之備稽之歐陽子趙氏洪氏所録碑碣¶
　　　　治梁丘易則有重安侯相杜暉慈明治歐陽¶
　　　　書則有郎中王政季輔鄭固伯堅綏氏校尉¶
<pb:KR2n0011_WYG_297-43a>¶
　　　　熊喬郯令景君又有閭葵龔叔謙治小夏侯¶
　　　　書則有閭葵廉仲絜治魯詩則有司𨽻校尉¶
　　　　魯峻仲嚴執金吾丞武榮含和治韓詩則有¶
　　　　郎中馬江元海山陽太守祝睦元徳廣漢屬¶
　　　　國都尉于魴叔河從事武梁綏宗費縣令田¶
　　　　君中常侍樊安子佑治嚴氏春秋則有祝睦¶
　　　　處士閭葵班宣髙暨子讓公謙泰山都尉孔¶
　　　　宙季将巴郡太守樊敏升達祝長嚴訢少通¶
<pb:KR2n0011_WYG_297-43b>¶
　　　　文學掾百石卒史孔龢治顔氏春秋則有魯¶
　　　　峻此皆史傳所不載考古君子續九經師授¶
　　　　之譜所當補入者也¶
　　　　又按五經始出多係古文辭義艱晦非得訓¶
　　　　故其何能通博士轉相授受不無異同石渠¶
　　　　虎觀講說紛綸帝臨親決厯久而後論定漢¶
　　　　之經師用力勤而訓義艱有功於經大矣而¶
　　　　又兢兢各守其師說遇文有錯互一字一句¶
<pb:KR2n0011_WYG_297-44a>¶
　　　　不敢移易其尊經也至莫有侮聖人之言者¶
　　　　平心以揆之漢人亦何罪之有乃宋人之論¶
　　　　謂詩因序而亡經因窮而絶至以訓詁之害¶
　　　　等于秦火之燔毋乃過與嗚呼帖括盛而經¶
　　　　義微語録多而經義少于是孔子之廡配食¶
　　　　祧漢而躋宋說經者退而髙談性命者始得¶
　　　　進矣¶
　　　　又按五經埀世昔賢方之于海比之日月久¶
<pb:KR2n0011_WYG_297-44b>¶
　　　　而常新挹而不竭葢合羲農軒堯舜禹湯文¶
　　　　武周公孔子數聖人而成非一人一家之言¶
　　　　也朱子注論語從禮記中摘出中庸大學為¶
　　　　之章句配以孟子題曰四書諄諄誨人以讀¶
　　　　書之法先從四子始由是淳熈而後諸家解¶
　　　　釋四書漸多于說經者矣元皇慶二年定為¶
　　　　考試程式凡漢人南人第一塲試經疑二問¶
　　　　于大學論語孟子中庸内出題並用朱氏章¶
<pb:KR2n0011_WYG_297-45a>¶
　　　　句集注經義一道各治一經若䝉古色目人¶
　　　　第一塲試經問五條以大學論語孟子中庸¶
　　　　内設問亦用朱氏章句集注則舍五經而專¶
　　　　治四書矣明代因之學使者挍士以及府州¶
　　　　縣試專以四書發題惟鄉㑹試有經義四道¶
　　　　然亦先四書而後經沿習既久士子於經義¶
　　　　僅渉畧而已至于習禮者恒刪去經文之大¶
　　　　半習春秋者置左氏傳不觀問以事之本末¶
<pb:KR2n0011_WYG_297-45b>¶
　　　　茫然不知經學于是乎日微海其可枯乎日¶
　　　　月其可晦乎此學者之所深懼也檮昧之見¶
　　　　斟今酌古謂試士之法學使而下宜經書並¶
　　　　試先經後書鄉㑹試亦然葢書所同而經所¶
　　　　獨專精其所獨而同焉者不肯後于人則經¶
　　　　義書義庶幾並治矣若夫元人之試經義詩¶
　　　　以朱氏為主尚書以蔡氏為主周易以程氏¶
　　　　朱氏為主三經兼用古注疏春秋許用三傳¶
<pb:KR2n0011_WYG_297-46a>¶
　　　　及胡氏傳禮記用古注䟽迨明洪武中損益¶
　　　　之春秋得兼用張洽集注禮記則用陳澔集¶
　　　　說要仍不廢古注䟽而永樂諸臣纂修大全¶
　　　　類攘竊一家之書以為書廢注䟽而不采先¶
　　　　與取士程式不恊何得謂之大全乎所當覈¶
　　　　諸書所本各還原著書之人别事纂修可也¶
　¶
　¶
<pb:KR2n0011_WYG_297-46b>¶
　¶
　¶
　¶
　¶
　¶
　¶
　¶
　經義考卷二百九十七¶
